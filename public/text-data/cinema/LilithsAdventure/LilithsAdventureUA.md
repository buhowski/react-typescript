#### Adventure Comedy / Animated Series

# Пригоди Ліліт

## Логлайн

Харизматична авантюристка, що заблукала в паралельних вимірах, шукає шлях додому. Її подорож веде до художника-маніпулятора, чия небезпечна гра з артефактом — це ключ до її світу і водночас загроза для всієї реальності.

[mobile-slider]

## Основна Ідея

Цей анімаційний комедійний серіал розповідає про саркастичну авантюристку з гострим слівцем. Її мандри безкрайніми світами стали можливими завдяки унікальному артефакту — щоденнику мандрівника.

Перша ж подорож обернулася пасткою: через необережність вона назавжди втратила доступ до рідного виміру. Тепер, заблукавши в невідомості, героїня намагається розгадати таємниці щоденника, щоб віднайти шлях додому. Проте її імпульсивність та авантюрний характер щоразу ведуть її в нові, ще більш небезпечні пригоди.

Ключ до повернення Ліліт у рідний світ — це артефакт, яким розважається той, хто називає себе Верховним Архітектором. Його гра — лише частина значно більшого конфлікту, бо численні артефакти, наділені унікальною силою, розкидані по всьому мультивсесвіту.

### Сюжет

Історія починається з героїні, яка блукає дивовижними світами. Її минуле оповите таємницею, а сьогодення — це постійні пригоди, втечі від неприємностей та вправні словесні маніпуляції, що допомагають витягнути будь-яку інформацію.

Згодом її мандри набувають нового сенсу, коли вона помічає дивні викривлення часу і простору — ледь помітні аномалії, які свідчать про чиєсь стороннє втручання. Зацікавлена, але насторожена, вона перетворює свої пригоди на справжнє розслідування.

З кожною новою пригодою поступово відкриватимуться деталі її минулого: за яких обставин вона знайшла щоденник, як потрапила в пастку та що насправді сталося з її рідним світом і близькими.

### Антагоністи

Верховний Архітектор — митець і творча натура, майстер маніпуляцій, захоплений стародавніми писаннями та таємницями контролю над богами. Він бавиться з могутнім артефактом, що керує реальностями, створюючи власну гру, яку сам ще до кінця не розуміє.

Його артефакт є ключем до мультивсесвітної синхронності, що дозволяє йому впливати на реальність усюди й одночасно. Для нього світи — як величезні полотна, де він малює, змінює або стирає все, що йому не до вподоби. Його величезне его і схильність до ексцентричних витівок загрожують зламати реальність. Свої витвори він підписує: “Навіть богам іноді буває нудно”.

Його образ поєднує естетику Художниці з гри [Clair Obscur: Expedition 33](https://store.steampowered.com/app/1903340/Clair_Obscur_Expedition_33/), чиї картини перетворюються на пастки та лабіринти світів, і концепцію архітектора-оповідача з мультсеріалу [Rick and Morty — Never Ricking Morty, S4E6](https://www.imdb.com/title/tt10655686/), що конструює сюжети всесвіту.

Однак найнебезпечнішу загрозу становить таємничий Колекціонер, який прагне зібрати усі артефакти воєдино. Тих, хто наважується чинити опір або просто стає цікавим експонатом для його колекції, він перетворює на моторошну експозицію живих іграшок, ув’язнених у прозорих стінах гігантського Тераріуму Світів.

### Механіка Щоденника

Портали між реальностями створюються за допомогою щоденника мандрівника. Записавши бажану точку призначення, відкривається коридор між світами або моментами часу, що існує, поки сторінка із записом не знищена.

Доки портал активний, відкрити інший неможливо. Будь-яке втручання в іншому світі не впливає на базову реальність, а спроби змінити минуле лише створюють окремі паралельні гілки. 

Після закриття проходу, новий портал у ту саму реальність відкрити неможливо. Потрапити можна лише у випадкову версію, адже в цій теорії час — це рух і швидкість, тому повернутися в ту саму точку двічі неможливо.

Щоденник містить інструкції, а його назва та логотип — це маленький пінгвінчик, що надкушує яблука і викидає їх. З кожним шматком народжуються нові паралельні світи.

## Структура Серіалу: Арки Сезонів

Історія серіалу розгортається через послідовні арки, де кожен етап стає кроком до вирішального протистояння… 

або до безкінечного й безжального доїння жанру до суха.

### Сезон 1

Героїня захоплена своїми пригодами, розслідуючи часові аномалії, що зрештою приводять її до Верховного Архітектора. Фінал сезону стає неочікуваним поворотом: обидва персонажі опиняються в пастці таємничого Колекціонера.

### Сезон 2

Потрапивши до Тераріуму Світів, героїня та Архітектор змушені об'єднати зусилля, щоб вижити. У цій замкненій екосистемі розкривається інша, більш людяна сторона Архітектора, і вони стають союзниками. Кульмінація сезону — їхня епічна втеча та руйнування скляних стін, що звільняє всю колекцію.

### Сезон 3

На волі героїня та Архітектор починають цілеспрямовану боротьбу проти Колекціонера. Вони розгадують таємниці артефактів і розшукують ключові знання, щоб протистояти головному антагоністу та помститися.

### Сезон 4 і далі

Сюжет перетворюється на безперервну погоню, повну нових викликів. Герої стикаються з дивними світами, незвичайними персонажами та могутніми артефактами на шляху до вирішальної битви з Колекціонером.

### Цикл Серії: Формула Пригод

- **Зона комфорту:** Безпечний прихисток, де героїня відновлює сили та насолоджується маленькими радощами
- **Потреба:** Внутрішній імпульс, що штовхає її назустріч пригодам, розслідуванням чи викликам
- **Зайшли-Вийшли:** Раптовий і хаотичний перехід у новий світ чи ситуацію, сповнений елементів комедії та екшену
- **Пошук:** Етап дослідження, збору інформації, розкриття таємниць і загадок
- **Знахідка:** Ключова підказка, подія або артефакт, що відкриває нові можливості й рухає сюжет далі
- **Наслідки:** Поворот історії, що призводить до небезпек, конфліктів та непередбачуваних змін у світі
- **Повернення:** Вихід із пригоди з тягарем досвіду, виснаженням та новими наслідками, що змінюють героїню
- **Відновлення:** Після успіху чи провалу героїня відновлює сили, святкує перемоги й готується до нової подорожі

## Натхнення

- Rick and Morty, S7E5 (сцена в слайдері) — драма мандрівника у вічному пошуку, що досліджує різні виміри
- [Alice in Wonderland](https://www.imdb.com/title/tt1014759/) — сюрреалістичні, абсурдні світи та цікавість, яка веде в захопливу подорож
- [Clair Obscur: Expedition 33](https://store.steampowered.com/app/1903340/Clair_Obscur_Expedition_33/) — мотиви та інтриги антагоністів
- [Solar Opposites, S4: The Wall](https://www.youtube.com/watch?v=K0a85gwgQ8A) — концепція антагоніста-Колекціонера і Тераріума Світів
- [Fallout](https://www.imdb.com/title/tt12637874/), [Westworld](https://www.imdb.com/title/tt0475784/) — атмосфера та пошуку істини
- Стиль анімації — поєднання енергії та гумору Rick and Morty з деталізацією, міським нуаром і дизайном Nier: [Replicant](https://store.steampowered.com/app/1113560/NieR_Replicant_ver122474487139/) / [Automata](https://store.steampowered.com/app/524220/NieRAutomata/)
- [High On Life](https://store.steampowered.com/app/1583230/High_On_Life/) — ця гра демонструє, як чорний гумор, саркастичні діалоги і стьоб над жанром з анімаційних проєктів можуть працювати у відеоігровому форматі, що дає можливість створити гру за мотивами цього серіалу

## Деталі

*Under Construction …*

Автор шукає ресурси та час, щоб втілити ці ідеї в життя. Якщо ви знаєте, де або як можна отримати підтримку — напишіть мені!