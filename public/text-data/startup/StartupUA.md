# Presentation

## Передмова

Я маю масштабне бачення загальної картини — створення корпорації для розвитку сфер, близьких моєму світогляду, які надихають і відкривають простір для ідей, мало розвинені локально, але з високим прибутковим потенціалом (журнал, медіа, кіно- та ігрова індустрія, IT-сектор).

Пазли цієї картини — це мої окремі проекти, які я планую монетизувати, а прибуток реінвестувати у власні технології, відкриваючи можливості для однодумців. 

Також я шукаю тих, хто допоможе реалізувати мої ідеї і з ким можна об’єднати зусилля та спільні інтереси для партнерства.

Презентації проектів доступні в навігації. А нижче — логіка побудови цієї корпорації.

[mobile-slider]

## Для повноти картини

### Проблеми

Ми бачимо навколишній світ, де система створена так, щоб постійно породжувати проблеми — бо без них вона просто не може існувати. Бюрократія втручається в кожну частину нашого життя, бо це її пряме завдання. Політика легалізувала масові вбивства, а деякі держави так і не зрозуміли суті, яку Орвел хотів донести.

Правда в тому, що більшість населення планети живе з достатком нижче середнього. І такий конструкт світу та умови життя підходять далеко не всім — особливо тим, хто свідомо прагне сім’ї, але навколо — непередбачувано вороже оточення. Є ще й ті, хто народжений "за замовчуванням", у кого бажання та цілі суперечать можливостям і базовим інструкціям. І от тут починається найцікавіше…

### Рішення

Система побудована саме так, як їй потрібно, тому вона працює. І змінювати чи вдосконалювати її — не моя задача.

Моя ідея — висвітлювати те, що, на мою думку, не в компетенції навколишніх інформаційних джерел; те, що залишилося непроговореним; те, що табуюється; або те, що справді може комусь допомогти.

Це про відокремлення від усіх можливих "палок у колесах". Про свободу висловлюватись без страху бути забаненим. Про можливість досліджувати, творити круті ідеї, експериментувати з новими технологіями і, найголовніше, не забувати розважатися.

І щоб усе це реалізувати за власними сценаріями — концепція цієї корпорації є саме таким місцем.

## Ціль

Я розробив стратегію та сценарій проекту: "Як створити інформаційно-розважальний медіа-журнал і перетворити його на компанію виробництва власних технологій".

Для цієї реалізації я шукаю інвестиції, або можливість інтегрувати ідеї у вже існуючі проекти. Моя мета — найти команду і партнерів, щоб творити майбутнє у наступних сферах:

- Інформаційно-розважальний журнал
- Незалежне медіа нового покоління
- Провідна кіно- та ігрова індустрія
- Віртуальна реальність
- IT-сектор: блокчейн, штучний інтелект, нейротехнології, робототехніка

## Опис

Моя ідея починається зі створення власного простору в інтернеті. Йдеться про новий формат журналу та соціальної мережі, у вигляді мобільного додатку та веб-версії. Це щось на перетині між Vogue, Flipboard, Facebook/Instagram, Reddit.

Концепція власного журналу перспективна через можливість самостійно формувати напрям розвитку і швидко адаптуватися до змін і тенденцій в інформаційному полі.

На мою думку, у мене достатньо знань, розуміння та практичного досвіду, щоб враховувати потреби різних аудиторій і з психологічної точки зору знаходити дієві рішення для адаптації контенту та стратегії.

Фокус робиться на високоякісній подачі інформації, що формує наш імідж і залучає аудиторію, та створенні власних продуктів, які генерують прибуток. Для цього формується стартова команда, яка займається веденням журналу та поетапним розвитком платформи. 

### Необхідні функції

- Журнал — для стратегічних цілей, щоб зайняти позицію провідного медіа в країні. Необхідний для реклами, самореклами, агресивного маркетингу та залучення аудиторії
- Соцмережа — для об'єднання людей зі схожим баченням та інтересами
- Форум-іміджборд — для обміну досвідом і збереження готових рішень на всі випадки життя
- Система донатів — для залучення інвестицій у розвиток і монетизацію контенту
- Платформа як ресурс — для дистрибуції власних проектів

### Що я можу запропонувати

- Провокаційні статті, які кидають виклик звичному порядку речей — з альтернативними стратегіями розвитку України і світу. Теми пов'язані з сучасною культурою та соціальними проблемами, з варіантами їх вирішень
- Контркультура, гумор і гонзо-журналістика. Медійний продукт, який не боїться бути іншим — той, що впливає на події, а не просто їх висвітлює
- Вільний простір без цензури та душноти (із поясненням, чому те чи інше гальмує розвиток)
- Місце вседозволеності з розумним підходом і стратегією гри на випередження, що поважає особисті кордони — для тих, хто не погоджується з бюрократичною системою і прагне змінювати майбутнє. Без тиску з боку олігархів чи державних структур
- Агресивні маркетингові стратегії для масштабного охоплення аудиторії
- Виробництво кіно та ігор — як інструмент глобального поширення культури і мистецтва, що задовольняє інтереси як творців, так і аудиторії
- Наступний крок — IT і автоматизація з інтеграцією технологій прямо в журнал (причина необхідності власного місця для дослідів і розробок)
- І далі тільки більше!

## Партнерська модель

Для створення міцного фундаменту варто об’єднатися з ключовими інфлюенсерами й контент-мейкерами — тими, хто має сильну присутність у своїй сфері та активну аудиторію. 

### Принципи співпраці

- Відкрита взаємодія, синергія та повага до чужої свободи — без ієрархій і зайвої мішури, зі схожим почуттям гумору і рокенрольним драйвом
- Рівноправне партнерство й співвласництво, де кожен учасник отримує частку в корпорації та бере участь у стратегічному розвитку платформи
- Кожен партнер матиме власний канал із повним функціоналом для створення контенту: публікації, фото, відео, рілси, тощо
- Основний контент автора поступово переходить у журнал, тоді як зовнішні соцмережі залишаються допоміжними — для зв’язку та перенаправлення аудиторії (без жодних обмежень у використанні)

Спочатку публікації в журналі будуть доступні лише партнерам — щоб зберегти якість і сформувати ядро цільової аудиторії. Згодом кожен охочий зможе створити сторінку, публікувати у зручному форматі й отримати можливість монетизації.

### Взаємовигода

- Для партнерів: жодних втрат — лише нові можливості, зростання доходів, частка в корпорації та перспектива відкриття власних відділів без обмежень, типових для інших платформ
- Для журналу: стрімке зростання аудиторії, якісний контент і сильна команда однодумців
- Для аудиторії: новий медіапростір зі свободою самовираження та живими форматами взаємодії

## Механізм залучення аудиторії

В основі — психографічний підхід, за яким аудиторію можна поділити на кілька типових сегментів. Ми фокусуємося на ключових групах:

- Основний контент — авторський, створюється для власного задоволення, з фокусом на здоровий глузд і інакомислення. Орієнтований на креативних мислителів, тех-ентузіастів і цінителів постіронії та різношорстного гумору
- Додаткові формати — стилістичні й форматні варіації, адаптовані під інтереси інших сегментів, наприклад TikTok і мем-культура
- Розширення аудиторії — запуск нових ключових форматів для охоплення додаткових груп, наприклад освітньо-орієнтовані і бізнес-аналітика

Такий модульний підхід дозволяє поєднувати різні формати, забезпечуючи глибоке залучення та максимальне утримання необхідної аудиторії.

## Бізнес-модель

- Підписки: Always Free / Premium Special — безкоштовний доступ для всіх і розширені можливості для преміум-користувачів з ексклюзивним переглядом прем’єрних релізів і авторських кіно-проєктів
- Авторська монетизація — відкритий функціонал для заробітку: власні підписки, донати, прямі продажі контенту та інші моделі підтримки
- Продаж авторських проєктів і ексклюзивного контенту: ігор, відео, книг, арт­об’єктів тощо
- Донати та підтримка — користувачі підтримують проєкт на власний розсуд або замовляють індивідуальний контент, допомагаючи розвивати нові формати
- Реклама та партнерські програми, адаптовані під аудиторію — коректна, ненав’язлива реклама зі спонсорами та брендами, що відповідають цінностям платформи
- Монетизація новітніх технологій — через VR, AR та інтерактивний контент зі штучним інтелектом для розваг, роботи і навчання

## Конкретика

Реалізація стратегії — це окремі проекти. Деталі тут: [Another Dimension](/mvp).

Ключові продукти індустрії подані у вигляді окремих сценаріїв. Презентації тут: [Кіно](/films), [Відеоігри](/games).

[Проєкти самопрезентації](/self-presentation) — пілотні, можливо без фінансування, перші етапи оцінки можливостей, які через зворотний зв’язок мають підтвердити всі заявлені наміри. Вони відкривають шлях до запуску ключових ідей і створення журналу, а також сприятимуть залученню нових інвестицій щонайменше на наступні п’ять років.

Спершу це допоможе популяризуватися серед української аудиторії, а згодом — вийти на міжнародний рівень із презентаціями проектів на глобальному ринку.

### Етапи та потреби

- Фундамент — формування команди, запуск проектів самопрезентації, приблизна оцінка і початкове фінансування ключових проектів
- Розробка MVP — створення мінімально життєздатного журналу зі стартовим контентом і функціоналом
- Запуск і масштабування — аналіз результатів, вдосконалення, просування, залучення більших інвестицій

Гнучкість моїх ідей дозволяє інтегрувати їх у будь-які існуючі проєкти — як модифікацію, окремий проєкт або масштабування компанії. Якщо ви поділяєте схожі інтереси і відкриті до співпраці — я готовий до обговорення. Бачення є, і теоретично воно працює. Для практики потрібні ресурси.

## Узагальнюючи

Це складний, багатофункціональний і багатоетапний проект, який кидає виклик, але цілком здійсненний! В якості основи для розвитку я обрав журнал — потужний інструмент масової інформації та впливу. 

В Україні (і не тільки) існують явні проблеми з мас-медіа і журналами: бракує популярних і водночас незалежних, або популярних і якісних, або близьких молодому поколінню. Тож я впевнений — зайняти нішу провідного медіа нового покоління — не проблема.

### На пальцях

- Журнал — лице компанії. Популярний журнал — голос більшості. Мега популярний журнал — задає напрям розвитку, а не підлаштовується під заборони чи обмеження (є стратегія)
- Виробництво якісного кіно та ігор — джерело прибутку (є сценарії)
- Прибуток реінвестується у власні IT-технології — ще більший прибуток (є ідеї)
- Перемога!
- Ризики: у гіршому випадку вийде лише популярний журнал з можливістю заробітку на рекламі, з системою донатів для інвестицій та виробництвом кіно-ігрової продукції для продажу іншим компаніям. Водночас фундамент зберігається, і розвиток можливий навіть в критичних умовах

## Висновок

В цілому, моя перспектива сфокусована на масштабному розвитку — створенні відокремленого від держави місця зі своєю незалежною екосистемою, що поєднує різні сфери діяльності: від інноваційних технологій до креативного мислення. 

І якщо зібрати все найкраще в одному місці та організувати професійний колектив критично мислячих ідейників та ентузіастів, то еволюційний стрибок відбудеться сам собою. 

Потрібні лише мінімальні інвестиції для запуску механізму, що з часом вибудує фінансово автономну систему з потужним прибутковим потенціалом. Бо не існує нічого неможливого — лише неправильний підхід!
